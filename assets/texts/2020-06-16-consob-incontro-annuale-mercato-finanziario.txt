Incontro annuale con il mercato finanziario
Discorso del Presidente Prof. Paolo Savona
Roma, 16 giugno 2020

Discorso del Presidente al mercato finanziario

Premessa
1.

Ripensare all’architettura istituzionale tenendo conto dei
mutamenti del quadro di riferimento delle politiche
monetarie, delle condizioni finanziarie e delle innovazioni
tecnologiche disponibili

2.

L’obiettivo finale: rafforzare il capitale di rischio delle
imprese esportatrici, soprattutto medie e piccole, e
proteggere tutte le forme di risparmio indirizzandole al
sostegno dell’attività reale

3.

Azioni da condurre nell’immediato

Conclusioni

Premessa
La Relazione che la Consob presenta oggi è stata
inoltrata lo scorso 31 marzo al Ministro dell’Economia e delle
Finanze ai sensi della Legge 216/1974. Essa rende conto del
lavoro svolto nel 2019 che spazia dall’approvazione dei prospetti
di emissioni azionarie e obbligazionarie, all’esame delle offerte
pubbliche di acquisto, al monitoraggio delle operazioni di borsa e
dell’attività degli operatori finanziari, all’irrogazione di sanzioni e
alla disamina dei provvedimenti normativi interni, europei e di
organizzazioni sovranazionali. L’ampiezza dell’impegno è
sintetizzabile con le 101 riunioni di Commissione per esaminare
le 1246 pratiche curate dagli uffici. La più importante novità è
stata la chiusura di 117 siti web (223 all’11 giugno 2020) che
raccoglievano risparmio in modo illegale, disposta a seguito del
potere attribuitoci con Legge 58 del 28 giugno 2019.
Nella prima parte del 2020 sono stati presi 21 provvedimenti per fronteggiare i problemi insorti a seguito dello scoppio
della pandemia Covid-19, di cui è stata data comunicazione nel
corso dell’audizione presso la Commissione parlamentare di
inchiesta sul sistema bancario e finanziario del 28 maggio. Con
gli organismi internazionali di vigilanza (ESMA e IOSCO) sono
state date, tra l’altro, istruzioni sull’informativa da diffondere al
mercato in materia di rendicontazioni finanziarie e di
informazioni sulle misure intraprese per garantire l’andamento in
prospettiva delle società allo scopo di ridurre le incertezze
dominanti sui rischi incombenti. Al fine di contemperare il diritto
degli azionisti alla partecipazione e al voto in assemblea con la
tutela della salute pubblica, sono state prese misure che
derogano temporaneamente alla disciplina in materia.
Sono state inoltre abbassate le soglie di comunicazione
delle partecipazioni nel possesso dei capitali societari italiani, per
rendere maggiormente trasparenti i mutamenti degli assetti
proprietari nel mercato finanziario. Particolarmente significativa è
stata la decisione del 9 aprile che impone fino all’11 luglio
l’obbligo di dichiarare gli scopi perseguiti con gli acquisti
effettuati a partire dalla soglia del 5%, percentuale dimezzata
rispetto a quella vigente. È stata anche decisa la proibizione delle
operazioni di borsa allo scoperto al fine di bloccare questa forma

3 Incontro annuale con il mercato finanziario

di speculazione, realizzata in tre tempi, a cominciare dal 12
marzo, quando si sono verificate le condizioni previste dalla legge
per l’intervento della Consob. Essa si sarebbe potuta anticipare se
fosse subentrata in sede ESMA una decisione a maggioranza dei
membri del suo Board, che non è stato possibile raggiungere;
l’ESMA ha però deciso di ridurre per tre mesi, recentemente
confermati, allo 0,1% la soglia di notifica alle autorità nazionali
di vigilanza delle posizioni ribassiste. Una minoranza di autorità
membri dell’istituzione ha però dato corso autonomamente alla
stessa nostra decisione, ma per una durata temporale più corta,
per un mese, rispetto alla nostra, di tre mesi. Poiché queste stesse
autorità hanno comunicato che il provvedimento, dopo un
rinnovo, non sarebbe stato più replicato, la Consob ha deciso di
revocare anticipatamente la proibizione per il tono più equilibrato
mostrato dalle quotazioni e per la valutazione che la speculazione
allo scoperto sui nostri titoli si sarebbe altrimenti spostata su
borse estere. L’andamento negativo dei corsi azionari del 19
maggio ha fatto ritenere ad alcuni che la caduta fosse stata
determinata dal provvedimento di revoca, ma le operazioni allo
scoperto sono state quel giorno di dimensioni trascurabili e tali
sono continuate nei giorni successivi; inoltre sono state il reflusso
delle contrattazioni di questo tipo realizzate nella borsa dei paesi
che non avevano deciso la proibizione.
Per la sua attività la Consob si avvale dell’indispensabile
e preziosa collaborazione della Magistratura e della Guardia di
Finanza, alle quali rinnoviamo in questa occasione il più sentito
ringraziamento.

1 Ripensare all’architettura istituzionale tenendo
conto dei mutamenti del quadro di riferimento delle
politiche monetarie, delle condizioni finanziarie e
delle innovazioni tecnologiche disponibili
L’anomalia della crisi in corso è stata autorevolmente
descritta come un evento che non doveva affrontare una bolla
inflazionistica, né un boom di domanda aggregata, né alterazioni
sistemiche del mercato finanziario, ma uno sconvolgimento
dell’offerta produttiva dovuto a fattori esogeni, in gran parte

Relazione per l’anno 2019 4

metaeconomici, in quanto afferenti alla reazione alla pandemia
Covid-19. Quella in corso, rispetto ad altre crisi del passato, non è
un caso di fallimento del mercato, né della politica economica;
anzi, questa ha reagito prontamente in misura abbastanza
soddisfacente, andando anche oltre le forme tradizionali di
intervento al fine di impedire che l’instabilità uscisse fuori
controllo, soprattutto dal lato finanziario.
Le manifestazioni immediate sono state una severa
caduta della produzione e dell’occupazione e l’entrata in difficoltà delle famiglie e delle imprese. Per fare fronte all’emergenza
socio-economica la spesa pubblica è aumentata, in buona parte
finanziata con l’accensione di debiti statali. L’insieme di questi
effetti ha creato problemi sul mercato bancario e finanziario che
sono stati finora fronteggiati, ma non escludono l’insorgere di
altri disturbi se le conseguenze sull’offerta e la domanda
aggregate e sull’occupazione dovessero perdurare a lungo.
Come noto, la Consob persegue l’obiettivo intermedio di
garantire il buon funzionamento delle società e della borsa in
funzione dell’obiettivo finale di proteggere il risparmio, come
valore in sé stesso, ma anche in ottemperanza al dettato costituzionale. Nell’assolvere questo compito la Consob è affiancata
dall’Ivass, l’autorità di controllo delle assicurazioni, e dalla Covip,
la Commissione di vigilanza dei fondi pensione, grandi operatori
sul mercato del risparmio, e dalla Banca d’Italia, l’autorità che
garantisce la stabilità sistemica monetaria e finanziaria, nonché
la vigilanza sulle banche e su taluni altri intermediari. L’attività
delle quattro istituzioni è presupposto indispensabile per la
solidità dell’attività reale e la stabilità sociale, funzioni esercitate
in diversa misura nel contesto delle istituzioni europee e, in forme
meno cogenti, di quelle internazionali.
Il buon funzionamento dei mercati monetari e finanziari
e la loro stabilità sistemica sono due facce di una stessa medaglia
che creano aree di azione complementare, in particolare
nell’ambito delle banche; queste, per la loro caratteristica
“universale” introdotta con la riforma del 1993, raccolgono
depositi ed emettono passività finanziarie per concedere crediti e
acquistare altre attività, oltre a essere attive nel comparto
assicurativo. L’attività di intermediazione da esse svolta in

5 Incontro annuale con il mercato finanziario

strumenti e scadenze trasferisce rischi dalla componente attiva a
quella passiva dei bilanci bancari, con riflessi sugli equilibri dei
mercati monetari e finanziari e, di conseguenza, su quelli
dell’attività produttiva.
Nell’esercizio delle loro funzioni, tra le autorità esiste una
rilevante sproporzione di risorse finanziarie e di personale a causa
della diversa origine e limitatezza delle entrate rispetto ai compiti
assegnati; questa diversità si potrebbe accentuare a seguito della
crisi, ponendo vincoli alle loro necessità inderogabili di spesa,
comprese quelle per accogliere le innovazioni tecnologiche.
L’obiettivo primario assegnato alla politica monetaria è la
stabilità del metro monetario, ossia il controllo dell’inflazione, da
perseguire in modo indipendente per il principio democratico
della no taxation without representation, nessuna tassa può
essere imposta se alla decisione non partecipa chi la deve pagare;
l’inflazione opera infatti come una tassa occulta, ossia fissata
senza che alla decisione partecipi chi la subisce. Per perseguire
questo obiettivo, le autorità monetarie, nelle loro diverse
articolazioni organizzative, dispongono di strumenti potentissimi
affinati nel tempo (creazione di moneta, variazione dei tassi
dell’interesse, operazioni di mercato aperto, imposizione di riserve
ufficiali, vigilanza ispettiva, ricorso a fondi di garanzia dei
depositi e di risoluzione delle crisi, e altre forme di intervento)
che le autorità preposte ai mercati finanziari hanno in assai
minore incisività (regolazione diretta di alcune operazioni,
autorizzazioni a operare sul mercato del risparmio, imposizione di
informazioni da rendere agli investitori, vigilanza ispettiva e
sanzioni per violazioni di norme). Questa discrasia strumentale si
è formata quando la moneta era in posizione dominante rispetto
alla finanza, per cui la stabilità monetaria poteva essere ritenuta
come precondizione della stabilità finanziaria. Il susseguirsi delle
recenti crisi globali insegna che tale relazione si è rovesciata, ma
l’assetto istituzionale è rimasto sostanzialmente invariato. Le
autorità monetarie hanno mantenuto e perfezionato gli strumenti
attivabili per fronteggiare le crisi sistemiche in generale, ma
anche quelle delle singole unità in difficoltà, ma trattando in
modo differente le passività monetarie da quelle finanziarie.

Relazione per l’anno 2019 6

In punto di teoria, il compito di sanare le crisi che
comportano nuovi costi per la collettività dovrebbe gravare sulla
politica fiscale, ma, in pratica, la difficoltà e la lentezza delle sue
decisioni e della loro attuazione chiamano in causa la politica
monetaria, che ha anche il vantaggio di poter intervenire in modo
dinamico e teoricamente illimitato. Ne consegue che il sistema
finanziario e quello reale tendono a dipendere dagli orientamenti
e dalle attuazioni pratiche della politica monetaria,
condizionando la politica fiscale, che dispone di fondamenti
democratici più ampi e profondamente radicati rispetto al
controllo dell’inflazione. L’ideale sarebbe di consentire all’insieme
delle politiche monetarie e fiscali di cum-petere, concorrere allo
stesso fine, ossia integrare o correggere le forze del mercato reale
assicurando prezzi stabili per garantire, in condizioni di libertà, la
crescita del reddito, dell’occupazione e del benessere sociale.
Nonostante esistano divergenze teoriche profonde sul
ruolo che devono svolgere le politiche, la legittimazione
dell’intervento monetario per la stabilità finanziaria e reale
affonda le sue radici in necessità pratiche piuttosto solide perché,
in sua assenza, l’instabilità dei mercati impedirebbe alle
istituzioni di vigilanza e di intervento di attuare il rispettivo
compito. La soluzione data alla crisi globale del 2008 e,
soprattutto, a quella in corso testimonia l’indispensabilità delle
decisioni prese dalle autorità monetarie, anche se esse stesse le
hanno definite “non convenzionali”; il termine usato denota che
speravano di poter tornare nella “normalità” istituzionale che
distingue il loro mandato, azione che hanno intrapreso con
moderazione nel 2019, interrotta a seguito dell’irrompere della
crisi pandemica. Aver riconosciuto che le operazioni non
convenzionali non possono più essere considerate tali, come ha
dichiarato in modo esplicito il Chairman della FED, e averle anche
rafforzate, va a merito dei responsabili. Tuttavia, la dipendenza
dalla politica monetaria venutasi a creare per il buon funzionamento del mercato dei capitali e il sostegno dell’attività reale e
del benessere sociale impone il doveroso compito di adeguare
l’architettura istituzionale esistente alla realtà da affrontare.
Detta situazione era già palese fin dall’emergere della
“finanziarizzazione dell’economia” che ha dato vita a
un’”industria finanziaria” sganciata dall’industria reale, che ha

7 Incontro annuale con il mercato finanziario

gonfiato i volumi di finanza, facendole perdere la natura di
ancella dello sviluppo del reddito e dell’accumulazione di
ricchezza. Un illustre commentatore economico l’ha definita il
“peccato originale” dell’attuale insoddisfacente funzionamento
dei mercati, che peggiorerà se si accetta di diffondere le
innovazioni finanziarie fuori dai mercati regolamentati, come fu
quello dei derivati OTC, e il proliferare di strumenti complessi e
concessioni superficiali di credito che hanno condotto alla crisi
del 2008. Un esempio attuale è la circolazione di monete e
prodotti finanziari in forma elettronica (cryptocurrency o, in
generale, coin e cryptoasset o token) che poggiano su registri
contabili decentrati (DLT) e svolgono funzioni interscambiabili di
mezzi di pagamento e strumenti di indebitamento, in confusa
espansione per iniziativa di intermediari privati e Stati sovrani.
Tra gli effetti dell’intervento monetario per garantire la
stabilità finanziaria vi è il rovesciamento della direzione di
causalità tra l’azione politica e quella del mercato, a favore di
quest’ultimo, impedendo alle due istituzioni fondamentali per il
buon funzionamento delle società, ancor prima delle economie, di
esercitare tra loro un reciproco controllo: quello di redistribuire il
reddito, funzione tipica delle democrazie, e quello di produrlo e
commutarlo, propria dell’economia produttiva; uno scambievole
condizionamento è indispensabile per la sperimentata fallibilità
dell’una e dell’altra attività nel perseguire la stabilità economica
e la piena occupazione per dare vita a una società più equa.
Almeno per chi non si fa trascinare nelle valutazioni da considerazioni ideologiche.
In questo quadro, le oscillazioni della fiducia sui prezzi
delle grandezze finanziarie, invece di riflettere le prospettive
dell’economia reale, come sarebbe corretto che accadesse,
dipendono dalle aspettative incerte sull’evoluzione della politica
monetaria. Ciò accade in particolare per le quotazioni delle borse
valori, che tendono a riflettere le attese di abbondanza o di
ristrettezza della creazione monetaria; i prezzi dei titoli divengono termometri che misurano la temperatura di corpi istituzionali
diversi da quelli direttamente produttivi. Per convincersi basta
leggere le cronache quotidiane di borsa e non solo queste. La
stessa conduzione della politica monetaria resta esposta e perfino
condizionata da fattori di origine extraeconomica, come squilibri

Relazione per l’anno 2019 8

geopolitici e climatici o fenomeni come la diffusione del Covid19, che impongono suoi interventi non convenzionali.

Si rende perciò necessario definire e attuare un nuovo
assetto istituzionale che prenda in considerazione e sciolga la
dipendenza tra le diverse politiche e i comportamenti dei
mercati, finalizzandoli alla crescita del reddito e
dell’occupazione, che resta la più efficace forma di protezione
del risparmio.
A tal fine è d’ausilio uno dei contributi lasciatoci dal Prof.
Giuseppe Guarino, al quale si intende rendere omaggio in questa
importante occasione. In uno scritto del 2014, negli anni in cui
egli rifletteva sull’architettura dell’Unione Europea, spiegò il
concetto di “uomo-istituzione”, che ha come contro faccia quello
di “istituzione-uomo”. La sua tesi è che, cessato lo stato di natura
degli esseri umani, ammesso che sia mai esistito perché
comunque erano già calati in istituzioni elementari (la madre, la
famiglia, la tribù), la loro collocazione istituzionale è divenuta
sempre più complessa, fino ad abbracciarli oltre l’area della vita,
da prima della nascita a dopo la morte. La solidità delle istituzioni
si fonda, dice Guarino, sulla “forza sociale”, ossia la condivisione e
il rispetto delle regole che le governano, ed è potenziata dalla
“forza organizzativa”, una caratteristica più tangibile dell’altra in
termini di esercizio del potere di comando sugli esseri umani.
L’implicazione di una siffatta analisi è che le istituzioni sono
come gli esseri umani: se nascono con difetti a uno o più organi
del corpo, i loro comportamenti saranno condizionati e, di
conseguenza, le loro prestazioni insoddisfacenti; se nascono con
un difetto motorio, cammineranno male, se con difetti di
circolazione, si muoveranno con cautela. È ciò che uno degli
artefici dell’Unione Europea, Carlo Azeglio Ciampi, ha definito
essere la “zoppia” dell’istituzione a causa del mancato
raggiungimento dell’unificazione politica del Vecchio Continente.
Se alle istituzioni manca il sostegno della forza sociale, si
accresceranno i tentativi di imporre la forza organizzativa dello
Stato, finché la prima non si ribella generando rivoluzioni. Le
istituzioni incomplete o inadeguate, comprese quelle sovranazionali, non di rado frutto di compromessi, comportano una serie di
conseguenze negative che le continue soluzioni tampone non

9 Incontro annuale con il mercato finanziario

risolvono, accumulando tensioni sociali ed economiche. Questa
conclusione va considerata una viva sollecitazione a impegnarsi
per il pieno completamento dell’Unione Europea, non contro la
sua esistenza.
Il mercato globale si regge sulla fiducia che i possessori
di attività finanziarie ripongono nella possibilità di poterle tramutare in liquidità da scambiare, ove necessario o alla scadenza
stabilita. L’abbondante creazione monetaria rinsalda questa
fiducia, ma dura finché non si indirizza verso i beni e servizi che
compongono il PIL perché, se così accadesse, causerebbe
inflazione, creando diversi problemi a causa dell’interruzione dei
legami simbiotici tra creazione monetaria e stato della fiducia.
Nell’Unione Europea è stato dedicato più impegno alle
istituzioni monetarie e meno a quelle finanziarie, con decisioni ed
effetti pratici che hanno penalizzato il risparmio. L’incompletezza
dei compiti attribuiti all’ESMA rispetto a quelli assegnati alle
organizzazioni sovranazionali monetarie e bancarie, ne è chiara
testimonianza. Sono espressioni concrete di questa differente
attenzione gli effetti asimmetrici sui portafogli delle famiglie
conseguenti alla garanzia concessa ai depositi bancari fino a 100
mila euro, negata a quelli di dimensione più elevata e al risparmio
investito in azioni e obbligazioni delle banche introducendo il bail
in, ossia il loro mancato rimborso in caso di fallimento; invece di
creare forme valide di responsabilizzazione degli investitori di
fronte alla differente rischiosità dei titoli, il risultato pratico è,
non di rado, di decidere interventi affrettati e confusi il cui costo
va a carico dei bilanci pubblici nazionali per evitare le
conseguenze sociali e legali di possibili fallimenti dei controlli.
È perciò urgente che la nostra politica avvii ufficialmente
un esame della situazione esistente in materia di tutela del
risparmio in tutte le sue forme, in attuazione dell’art. 47 della
Costituzione che favorisce l’accesso del risparmio popolare alla
proprietà dell’abitazione, alla proprietà diretta coltivatrice e al
diretto e indiretto investimento azionario nei grandi complessi
produttivi del Paese. La situazione è tale da richiedere di definire
in tempi stretti una nuova architettura istituzionale per il buon
funzionamento dei mercati monetari e finanziari e l’esercizio dei
controlli pubblici indispensabili nel nuovo contesto operativo

Relazione per l’anno 2019 10

globale. Nell’occasione, come proporremo più oltre, l’accesso del
risparmio popolare andrebbe allargato al “grande complesso
produttivo” rappresentato dalle PMI. Questa iniziativa è
sollecitata anche dall’abnorme espansione della piramide
finanziaria, destinata ad ampliarsi e a divenire ancora più
complessa da gestire, per il diffondersi incalzante delle
innovazioni tecnologiche a livello globale.
Il ritardo accumulato nel collocare la moneta e la finanza
in quella che è stata definita l’Infosfera (la “nuvola” nel
linguaggio dei media) è parte della lacuna istituzionale
evidenziata. Un aspetto di rilievo tocca il sistema dei pagamenti:
Stati sovrani e organizzazioni private hanno annunciato la
creazione di nuove monete criptate gestite su basi contabili
decentrate. Gestori della moneta (banche) e della finanza
(intermediari di risparmio) mostrano esitazioni e perfino
resistenze nel collocare la loro attività ordinaria nella sfera delle
tecnologie informatiche, sollevando istanze etiche comprensibili,
ma che, non di rado, celano la difesa delle rendite permesse
dall’architettura normativa vigente. La gran parte delle istituzioni
ritiene che sia sufficiente muovere verso la digitalizzazione del
sistema dei pagamenti e della gestione dei risparmi, ma la
frontiera della tecnologia è ben più avanzata della mera
digitalizzazione; questo termine non consente di precisare
l’ampiezza del compito che sono chiamate ad adempiere le
istituzioni pubbliche e private. Minoranze di operatori e di paesi
più intraprendenti si sono mossi in questi spazi telematici,
aprendo una competizione geopolitica che mette a serio rischio la
cooperazione internazionale, mina il processo di pace,
faticosamente difeso, e di globalizzazione economica, che ha
portato libertà e benessere. In assenza di una nuova architettura,
nel mercato mondiale del risparmio la distribuzione dei flussi e
delle consistenze risulterà inevitabilmente alterato, ancor più di
quanto già non facciano i paradisi fiscali, i differenti trattamenti
tributari e gli altri ostacoli all’integrazione dei mercati finanziari
nazionali, come il dumping regolamentare in ambito societario.
Una manifestazione di questa inversione di tendenza
della cooperazione internazionale è la ripresa del protezionismo
di ogni tipo, che interrompe i vantaggi della globalizzazione per
l’incapacità di governarne i difetti. Se però il problema si esamina

11 Incontro annuale con il mercato finanziario

solo secondo l’ottica della libertà dei traffici reali e finanziari, si
perderebbe il senso della realtà da affrontare, che riguarda il
controllo delle informazioni, da sempre materia prima di ogni
azione umana. L’evoluzione delle relazioni tra Stati sposta gli
equilibri geopolitici economici; si è infatti passati dalla Hylesfera,
la sfera materiale, dove i conflitti avevano contenuti materiali
(guerre per conquiste territoriali, presidio delle rotte dei traffici e
impossessamento di beni con la forza), all’Ideosfera, la sfera delle
ideologie, centrata sulla competizione culturale e la propaganda
tra sistemi politici alternativi; si è poi proceduto a scalare il primo
livello dell’Infosfera, quello delle grandi imprese telematiche, che
hanno visto gli Stati Uniti in posizione di leader, usando il, per noi
ben noto, protocollo https (hyper text transfer protocol secure)
che la lungimiranza degli ideatori ha messo a disposizione di tutti
i popoli della Terra.
Ora la competizione geopolitica si svolge a un secondo
livello dell’Infosfera, quello tra nuovi protocolli informatici e l’uso
delle tecnologie in rapida evoluzione, definite “senza frontiera”.
Queste innovazioni sono capaci di gestire mole crescenti di dati
che permettono non solo lo svolgimento del lavoro “in remoto”, il
collegamento di un numero elevato di persone senza muoversi
dalla loro localizzazione fisica, ma anche la realizzazione di
un’ampia gamma di scambi monetari e finanziari su basi
interamente telematiche, imponendo alle autorità di governo e di
vigilanza un salto nella conoscenza e nella dotazione di strumenti
per le loro scelte e per i loro controlli. L’uso di algoritmi basati
sull’intelligenza artificiale, l’uso di linguaggi sempre più potenti,
come quelli della fisica quantistica, e di computer adeguati,
impongono una modifica epocale ai livelli di professionalità
necessari. Invece, stiamo ancora discutendo sulla opportunità o
meno di usare l’intelligenza artificiale, mentre una parte
crescente degli operatori politici ed economici, pubblici e privati,
nel mondo già fanno ricorso alle nuove tecniche. Solo l’ignoranza
dello strumento induce a ritenere che, con gli algoritmi, le
decisioni possono sfuggire meccanicamente di mano e, con essi,
si possa speculare in borsa e non stabilizzare le quotazioni con
decisioni oggettive che prescindono da valutazioni personali.
La ricerca di nuovi protocolli e di nuove tecnologie di
connessione mobile, come il 5G, ha già causato chiusure e

Relazione per l’anno 2019 12

tensioni tra Stati Uniti e Cina, che rischiano di tramutarsi in
conflitti pericolosi se non venissero governati da accordi di
cooperazione internazionale; il luogo naturale di loro attuazione
sarebbe l’ITU, l’Unione Internazionale delle Telecomunicazioni
dell’ONU, con sede a Ginevra, che, per quanto è dato sapere, è
stata già investita da questa problematica; il nodo da sciogliere è
garantire la socializzazione dei nuovi protocolli, come accaduto
per lo https. Uno dei problemi centrali di questa competizione
riguarda chi avrà il predominio della moneta per usi
internazionali come viatico delle destinazioni dei risparmi globali
e della collocazione del potere geopolitico.
La ricerca di un’architettura istituzionale valida
globalmente, inevitabilmente più lenta, non deve ritardare
l’individuazione di una soluzione nazionale per promuovere e
partecipare costruttivamente alla cooperazione tra Stati.
Abbondano analisi, proposte e anche iniziative di riforma di
questi mercati a livello interno e internazionale, ma
l’orientamento prevalente è verso la conservazione delle vecchie
architetture, potenziando le politiche monetarie, rendendo
dipendenti quelle finanziarie e usando le politiche fiscali per
aumentare il ruolo dello Stato e ridurre quello del mercato. Per la
moneta e la finanza si tenta ancora di incorporare l’Infotech nelle
normative esistenti e non trasporre queste nel nuovo contesto di
riferimento tecnologico e geopolitico. I paesi che non sapranno
scegliere una soluzione in prospettiva resteranno indietro
economicamente e socialmente.
Il riesame dell’architettura istituzionale monetaria e
finanziaria di fronte a mutamenti epocali non è una novità. Le
continue crisi del regime monetario internazionale a cavallo dei
secoli XIX e XX, dopo una serie di Conferenze internazionali,
portarono alla definizione delle banche centrali come autorità
pubbliche indipendenti dagli organi esecutivi e legislativi. La
Grande crisi del 1929-33, che ebbe un epicentro nella finanza, fu
affrontata dal Presidente americano Roosevelt anche riorganizzando l’architettura istituzionale dei mercati del credito e dei
capitali, dando tra l’altro origine alla SEC, la progenitrice della
Consob. Da allora si sono registrate altre crisi, le due più gravi di
origine bellica, che hanno imposto il ricorso a soluzioni
lungimiranti, quale l’Accordo di Bretton Woods del 1944, che

13 Incontro annuale con il mercato finanziario

hanno consentito al mondo di progredire sulla via del benessere,
riducendo il fardello sociale della povertà e sconfiggendo
l’attrazione esercitata dalle economie centralizzate e dalle società
chiuse ai sistemi di libertà. La crisi finanziaria globale del 2008 ha
imposto una creazione di moneta più ampia e una
regolamentazione della finanza più rigida, non guidate però da
una visione di una nuova architettura istituzionale adatta alla
realtà che si andava delineando. Il costo è l’abbassamento
registrato del saggio di crescita reale dei paesi più avanzati nei
sistemi che perseguono l’attuazione di una libertà positiva.
Le scelte da fare per affrontare la realtà tecnologica,
monetaria e finanziaria possono dare vita a due diversi regimi.
 Il primo dovrebbe condurre a una netta distinzione tra
moneta e finanza, realizzando il sogno di Hyman Minsky di
porre fine alla moneta come serva di due padroni, la stabilità
dei prezzi e la stabilità bancaria (o dello sviluppo reale), resa
oggi possibile dalle tecnologie dei registri decentrati (DLT).
L’attuazione richiede di dotare il sistema dei pagamenti di
una criptomoneta pubblica o – nell’impossibilità di superare
gli egoismi nazionali che affossarono il bancor di Keynes – di
poche monete nazionali criptate legate da regole di cambio
uguali per tutti; queste mancano nello Statuto del WTO, che
consente una libera scelta degli Stati tra cambi fissi,
fluttuanti o dirty (con interventi delle autorità nazionali). Non
è quindi solo un problema legato alla distinzione tra moneta
e prodotti finanziari, sulla quale sembra concentrarsi
l’attenzione dei regolatori, ma di individuazione dei compiti
delle istituzioni, oltre che dei modi in cui devono operare il
sistema dei pagamenti e la gestione del risparmio. Gli
annunci delle autorità che sollecitano la digitalizzazione della
moneta e delle attività finanziarie non colgono l’ampiezza e
importanza del problema da risolvere. Se si disponesse la
nascita di una criptomoneta pubblica, il sistema dei
pagamenti si muoverebbe in modo indipendente dalla
gestione del risparmio, che affluirebbe interamente sul
mercato libero, cessando la simbiosi tra moneta e prodotti
finanziari, affidandone la gestione in modo indipendente ai
metodi messi a punto dai registri contabili decentrati e dalla
Scienza dei dati.

Relazione per l’anno 2019 14

 Il secondo manterrebbe le caratteristiche prevalenti del
regime esistente, ma la sua regolazione presenterebbe
maggiori complicazioni perché conviverebbero i vecchi e i
nuovi strumenti monetari e finanziari, insieme ai vecchi e
nuovi metodi di loro gestione. La maggior parte dei Governi
sembrerebbe non voler procedere verso la creazione di una
propria criptomoneta, né intendono farlo congiuntamente;
alcuni tra essi, tuttavia, come la Cina e la Russia, forti di loro
autonomi protocolli, intendono però realizzarla nell’intento
sia di avvantaggiarsene a scopi di riequilibrio geopolitico
economico, sia di proteggersi dagli effetti sgraditi, quali la
perdita di controllo delle informazioni nazionali, e da quelli
graditi, come l’impossessamento di quelle dei paesi
concorrenti. Perciò, le relazioni internazionali, invece di
convergere verso una soluzione comune, tendono a
complicarsi ulteriormente. Questo regime già opera per
l’esistenza di alcuni cryptoasset, individuati nei Bitcoin o Coin
o Stable coin o Token, che ha fatto perdere il senso di ciò che
si dovrebbe fare: unificare e modernizzare il sistema dei
pagamenti, riconducendolo nell’alveo legale di garantire la
stabilità del potere d’acquisto e di essere l’unico mezzo legale
liberatorio dei debiti. Nonostante ciò, si mostrano ancora
esitazioni nello stabilire che non possano convivere
criptomonete private e pubbliche perché causerebbero
confusione, se non proprio disastri. Problemi non minori di
mancata regolazione si delineano per le criptoattività
finanziarie che, dopo l’esperienza non proprio brillante delle
ICO (Initial Coin Offering), paiono indirizzarsi verso la loro
tokenizzazione, un ibrido monetario-finanziario a cui manca
una regolamentazione pubblica. Nell’ambito di questo regime
alternativo, la protezione del risparmio sarebbe decisamente
più difficile, se non impossibile, perché la competizione tra
monete pubbliche, che ricercano la stabilità, e monete
private, che ricercano profitti, altererebbe il funzionamento
dell’attuale architettura istituzionale, che già vive la stretta
dipendenza descritta tra gestioni monetarie, finanziarie e
fiscali. Va perciò stabilito con urgenza quale sia la moneta
che attribuisce valore legale ai diritti di credito, proprietà di
cui non godono le altre monete previste da accordi negoziali.

15 Incontro annuale con il mercato finanziario

La Consob è avanti nell’esame di questa problematica e
nella ricerca di soluzioni pratiche utili pe l’esercizio delle sue
funzioni.
Le dichiarazioni rese dalle autorità pendono verso
l’affermarsi di fatto del secondo regime. Esse, tuttavia, registrano
giuste esitazioni nei confronti della nascita di pseudocriptomonete private come la Libra di Facebook o le Grams di
Telegram, che hanno molte caratteristiche duplici, di moneta e
prodotti finanziari. Le autorità americane si sono già pronunciate
contro l’iniziativa di Telegram con obiezioni procedurali, non
interamente logiche come qui avanzate.
Qualsiasi sia lo sbocco nella scelta del regime monetario
e finanziario, vi sono due passi preparatori della nuova
architettura istituzionale da muovere con urgenza.
Il primo è la creazione di una base informativa comune
quanto più ampia possibile, accessibile dalle autorità di controllo,
fissando regole adeguate per l’accesso, al fine di lottare contro la
criminalità organizzata o singoli atti criminali e il finanziamento
del terrorismo. Poiché la sicurezza dei dati (la cybersecurity) deve
essere garantita dallo Stato, questo servizio deve essere
considerato un vero e proprio “bene pubblico”, ossia un bene la
cui produzione va garantita e protetta per tutelare l’interesse
generale e, pertanto, messo a disposizione di tutti.
Il secondo è affidare l’utilizzo di questa base dati ai
metodi messi a punto da Data Science che, ribadiamo, sono le
uniche che garantiscono scelte di investimento oggettive su basi
razionali, trasparenti e verificabili. Gli scambi finanziari
avverrebbero esclusivamente con algoritmi che forniscono una
previsione oggettiva di come si comporterà il mercato al mutare
delle informazioni, eliminando speculazioni, errori di valutazione
soggettivi o comportamenti illegali. La tutela del risparmio va
affidata all’uso di metodi scientifici da parte dei gestori,
controllati con gli stessi metodi di controllo da parte degli enti
deputati. Poiché l’impegno di risorse umane e finanziarie per
raggiungere la conoscenza e l’applicazione delle innovazioni
tecnologiche è rilevante e i risultati vanno socializzati educando
le persone a usarli, anche questa intrapresa va considerata un
“bene pubblico”.

Relazione per l’anno 2019 16

Il settore privato si sta muovendo più rapidamente degli
Stati, che devono colmare il ritardo. Già lo scorso anno, la Consob
ha annunciato di voler dare vita alla SAFE, una Scuola per le
Applicazioni Fintech Elettroniche, ma esitazioni nel procedere e
ostacoli legislativi hanno rallentato la realizzazione. Per superare
i vincoli normativi, nel giugno scorso la Consob ha chiesto al
Parlamento e ottenuto il 28 dello stesso mese di potersi avvalere
della collaborazione delle Università, il centro naturale dove si
dovrebbe svolgere una tale ricerca. È in via di definizione un
accordo con due Università, una di Roma e una di Milano, ma a
seguito della crisi sono subentrati vincoli di bilancio che
rallentano l’iniziativa e impongono di venire affrontati
congiuntamente tra istituzioni, la cui natura pubblica è stata in
precedenza sottolineata. Nelle Considerazioni finali lette il 29
maggio, abbiamo appreso con soddisfazione che il Governatore
della Banca d’Italia ha annunciato la creazione di un “centro di
innovazione digitale di ampio respiro europeo” di cui tutti
certamente beneficeranno. La Consob è in contatto con le
principali consorelle estere per monitorare i progressi da esse
ottenuti nell’applicare ai controlli i metodi di Data Science; in
argomento si sono già tenuti istruttivi incontri.

2 L’obiettivo finale: rafforzare il capitale di rischio
delle imprese esportatrici, soprattutto medie e
piccole, e proteggere tutte le forme di risparmio
indirizzandole al sostegno dell’attività reale
In occasione dell’incontro con il mercato del 14 giugno
2019 le esportazioni e il risparmio privato sono stati indicati
come i punti di forza dell’economia e della società italiana. Ne
consegue che la nuova architettura istituzionale va studiata in
funzione del rafforzamento di queste due nostre forze, inquadrate
nel nuovo contesto tecnologico e geopolitico illustrato.
Il modello di sviluppo dell’economia italiana che si è
andato formando nel dopoguerra all’atto del passaggio
dall’economia agricola a quella industriale è del tipo export-led,
trainato dalle esportazioni. Le crisi susseguitesi hanno fatto
emergere il successo delle imprese esportatrici “di nicchia”, in

17 Incontro annuale con il mercato finanziario

gran parte medie e piccole, i cui prodotti sono unici non solo per
la creatività tipica del Made in Italy, ma anche perché hanno un
elevato contenuto tecnologico.
Nel complesso, le vendite all’estero si sono affermate
come l’area di maggior successo e resistenza alle crisi
internazionali del sistema produttivo italiano. Esse hanno
rappresentato la via di uscita alla crisi del 2008 ma, essendo pari
a quasi un terzo del PIL, non hanno dimensione sufficiente per
imprimere una spinta a una maggiore crescita del reddito e
dell’occupazione se non accompagnate da un’incisiva ripresa
degli investimenti pubblici e privati, sovente invocata, ma
altrettanto sovente non attuata.
Non è avventato affermare che la capacità competitiva
dell’area esportatrice resterà solida anche dopo lo shock
pandemico. Le decisioni interne, europee e internazionali, si sono
giustamente prefisse di evitare gravi conseguenze monetarie e
finanziarie, oltre che lenire i costi sociali, ma l’uscita dalla crisi
dipenderà dalla possibilità che l’abbondanza di moneta a basso
costo si trasmetta all’attività reale attraverso forme finanziarie
adatte.
Le PMI, soprattutto esportatrici, potrebbero essere
oggetto di un esperimento di stimolo del capitale di rischio con
funzioni alternative all’indebitamento, argomento che verrà
ripreso più oltre, quando verrà trattato il problema della leva
finanziaria in generale. Questa iniziativa sarebbe meglio
finalizzata se si accompagnasse a un progetto di sostegno della
loro attività di ricerca e sviluppo, per incorporare le innovazioni
tecnologiche nei processi e nei prodotti. Come sottolineato per il
Fintech delle banche e degli intermediari finanziari è necessario
studiare e applicare i metodi Hytech per queste imprese,
considerandoli anch’essi un “bene pubblico”. Questa istanza è già
presente nella funzione di utilità sociale della politica di quasi
tutti i paesi ed esistono molte provvidenze che operano in tal
senso, ma manca una considerazione congiunta per ricondurre in
un unico alveo istituzionale la miriade di piccoli interventi di
questa natura già decisi o in corso di essere varati.
Il risparmio italiano ha mostrato storicamente una forte
resilienza agli shock, collegandosi alle esportazioni e dando vita a

Relazione per l’anno 2019 18

un centro rilevante di sua formazione nel saldo attivo di parte
corrente della bilancia con l’estero. In passato si è ritenuto che il
carro dello sviluppo fosse trainato dalla domanda interna e dalla
spesa pubblica, ma è emerso che il traino proviene da due
componenti a esse interne – la domanda estera e la disponibilità
di risparmio – alle quali va destinata specifica attenzione in
attuazione del disegno di riforma dell’architettura istituzionale
qui richiesta.
A fine 2019 le Famiglie italiane disponevano di una
ricchezza immobiliare, monetaria e finanziaria, al netto
dell’indebitamento, pari a 8,1 volte il loro reddito disponibile, di
cui 3,7 volte in forma di attività finanziarie, per un ammontare di
4.445 miliardi di euro. Gli italiani sono tutt’altro che cicale, come
una distorta pubblicistica tende a sostenere, mentre sono
formiche che lavorano per sostenere molte cicale estere, anche
quelle di paesi che hanno un ben differente rilievo economico,
come il Canada, gli Stati Uniti, il Regno Unito, il Belgio, la Francia
e la gran parte dei paesi sudamericani. Ciò è valido guardando sia
alle consistenze, sia ai flussi annuali di risparmio dei paesi citati.
Questi dati non tengono conto delle immense ricchezze
artistiche e ambientali del nostro Paese, che sono larga parte del
patrimonio dell’umanità, la cui produzione di valore aggiunto,
attraverso il turismo e gli scambi culturali, va assumendo il ruolo
di volano della crescita delle aree economicamente più arretrate
del Paese.
Nella prima parte del 2020, nonostante la gravità della
pandemia Covid-19 e i timori degli effetti sull’economia, il
risparmio ha reagito positivamente, ricomponendo gli investimenti a favore della moneta in linea con le ben note reazioni
degli investitori alle incertezze. Le manifestazioni più gravi si
sono avute nelle borse valori, che sono state fronteggiate da
efficaci politiche di sostegno monetario e fiscale; tuttavia, tali
interventi hanno ulteriormente accresciuto la dipendenza dei
mercati finanziari dalla politica monetaria, allentando le relazioni
tra i prezzi che in essi si formano e gli andamenti reali. La perdita
di valore delle azioni quotate nella borsa italiana è stata in linea
con quella registrata dalle borse estere, anzi è stata leggermente
inferiore a quella delle borse europee; la tendenza è verso il

19 Incontro annuale con il mercato finanziario

recupero delle quotazioni vigenti prima dello scoppio della crisi
sanitaria. Anche i Fondi comuni di investimento italiani hanno
reagito molto meglio di quelli del resto del mondo, dove sono
stati registrati casi di mancato rimborso dei riscatti delle quote.
La conferma che la posizione finanziaria con l’estero
dell’Italia resta in sostanziale pareggio, ribadisce quanto
sostenuto lo scorso giugno: il nostro Paese non rappresenta un
problema finanziario per il resto dell’Europa e del mondo, ma una
risorsa di risparmio a cui l’estero attinge in diverse forme per la
sua crescita. Dati alla mano, in quell’occasione è stato chiesto che
questo contributo venisse riconosciuto, evitando di concentrare le
valutazioni sull’indebitamento pubblico, trascurando parametri
che ignorano la solidità e la stabilità del risparmio interno e
alimentano pregiudizi piuttosto che indurre fondate valutazioni.
Questa considerazione sposta l’attenzione e l’impegno sul ruolo
della politica interna ed europea nel determinare la fiducia.
All’Italia non mancano solide fondamenta reali, ma scarseggia la
loro giusta considerazione. A un anno di distanza non esistono
elementi tali da cambiare il giudizio allora espresso.
L’importanza della fiducia negli equilibri del mercato
finanziario è stata asseverata nel 2019 da una rilevante discesa
dello spread sui rendimenti dei titoli di Stato, pur in presenza di
una politica monetaria europea inizialmente più cauta e un lieve
peggioramento del saggio di crescita reale. Gli analisti
attribuiscono detto miglioramento al venir meno dei timori di un
cambiamento di denominazione del debito pubblico per tornare a
una moneta nazionale. La recente ampia oscillazione dello spread
come conseguenza, prima, alle incertezze insorte a seguito della
crisi pandemica, poi, al vigoroso intervento monetario, conferma
la mutevolezza della fiducia, assegnando al compito di tenerla
sotto controllo caratteristica di obiettivo prioritario dei poteri
dello Stato. Questo sarà possibile se le autorità europee e le
istituzioni sovranazionali contrasteranno le valutazioni distorte
del mercato, come già stanno facendo per la stabilità dei debiti
sovrani, sottolineando la rilevanza di più ampi e validi indicatori.
In breve, proponiamo di “cercare la verità nei fatti”.

Relazione per l’anno 2019 20

3 Azioni da condurre nell’immediato
La solidità e resilienza del risparmio italiano è tuttavia
condizione necessaria, ma non sufficiente affinché affluiscano
risorse verso il capitale produttivo, che resta la migliore
condizione per un’efficace tutela. Un passaggio necessario è che
la politica economica prenda in considerazione tra i suoi obiettivi
la leva finanziaria, nella sua duplice configurazione, per le
imprese, del rapporto tra capitale di rischio e indebitamento e,
per il settore pubblico, delle forme di indebitamento per coprire lo
squilibrio tra entrate e spese correnti. Se gli interventi decisi per
fronteggiare la crisi produttiva si concentreranno in prevalenza
sulla concessione di garanzie e di incentivi all’indebitamento delle
imprese, si avrà un peggioramento della loro leva finanziaria, che
renderà ancora più difficile e più lenta la ripresa dell’attività
produttiva. Se a queste spese e a quelle necessarie per assistere le
famiglie in difficoltà si provvederà con prestiti obbligazionari
pubblici e crediti ottenibili dall’UE, tutti da rimborsare, il rapporto
debito pubblico/PIL, già elevato, si innalzerà ulteriormente. Se,
come presumibile, il mercato non terrà conto della capienza del
nostro risparmio ad accoglierlo e della solidità delle nostre
esportazioni a generarlo; e se il rimborso del debito pubblico è
messo in dubbio dalle stesse istituzioni sovranazionali, la ripresa
produttiva e la rete del benessere sociale ne patirà ulteriormente.
È auspicabile pertanto che si agisca in due direzioni: a)
emettere obbligazioni pubbliche irredimibili (consols), strumento
tipico delle fasi belliche, alle quali la vicenda sanitaria è stata
sovente paragonata: esse potrebbero riconoscere un tasso
dell’interesse, esonerato fiscalmente, pari al massimo
dell’inflazione del 2% che la BCE si è impegnata a non superare
nel medio termine; b) agevolare la formazione di capitale di
rischio in sostituzione dell’indebitamento.
Le condizioni del mercato del risparmio italiano e le
manifestazioni di solidarietà sociale che si sono susseguite nei
due mesi di lockdown sollecitano una verifica pratica delle
espressioni di valori sociali encomiabili, chiedendo ai cittadini

21 Incontro annuale con il mercato finanziario

risparmiatori di partecipare nel loro interesse a impedire che costi
e vincoli possano essere imposti al Paese se non si raggiungessero
i rapporti di debito pubblico/PIL nella misura concordata a livello
europeo. La sottoscrizione di obbligazioni irredimibili sarebbe
ovviamente volontaria e l’offerta quantitativamente aperta. In
altri paesi le emissioni di consols sono state seriamente discusse e
forme simili attuate, ma nessun esperimento pratico di questo
tipo è stato tentato. Se i cittadini italiani non sottoscrivessero
questi titoli, concorrerebbero a determinare decisioni che,
ignorando gli effetti di lungo periodo di un maggiore
indebitamento pubblico, creerebbero le condizioni per una
maggiore imposizione fiscale. Emettere titoli irredimibili sarebbe
quindi una scelta dai contenuti democratici più significativi
perché, se sottoscritti, limiterebbero i rischi per il futuro del Paese
e, di conseguenza, gli oneri sulle generazioni future, quelle già in
formazione e quelle che verranno.
La soluzione di far beneficiare il capitale di rischio della
garanzia statale, entro limiti e condizioni predeterminati, ma
attuata in tempi brevi e in forme chiare e semplici, eviterebbe un
ritorno non meditato dello Stato nelle imprese e consentirebbe ai
piccoli risparmiatori di godere di garanzie capaci di azzerare il
rischio delle proprie scelte per un periodo predeterminato; essi
beneficerebbero inoltre dei vantaggi di una ripresa produttiva da
parte delle imprese alle quali affidano i propri risparmi nel caso in
cui gli investimenti avessero successo. Lo Stato spenderebbe
certamente meno di quanto non faccia erogando sussidi a fondo
perduto, compresi quelli destinati a imprese che non hanno
possibilità di sopravvivenza; responsabilizzerebbe inoltre gli
imprenditori a ben usare il risparmio ottenuto, limitando l’azzardo
morale. Questa soluzione consentirebbe anche di ancorare
nuovamente la finanza all’attività reale, in linea con l’obiettivo da
perseguire con la nuova architettura istituzionale.
Un esperimento potrebbe essere immediatamente avviato
partendo dalle 22.058 medie imprese, dando iniziale preferenza
alle 10.838 già esportatrici e a quelle che intendono diventarlo
presentando piani credibili. Lo Stato potrebbe agevolare la
formazione di loro capitale proprio da parte di investitori, anche
non istituzionali, per favorire l’azionariato popolare come
richiesto dalla Costituzione, garantendo un ammontare medio

Relazione per l’anno 2019 22

unitario di 1 milione di euro; una volta raggiunto l’obiettivo,
l’onere oscillerebbe da un minimo di 11 miliardi di euro a un
massimo di 22, che si immetterebbero immediatamente nel
circuito produttivo, con effetti positivi sulla leva finanziaria.

Conclusioni
L’analisi delle condizioni generali in cui l’Italia opera e
dei suoi specifici punti di forza inducono a concludere che
sarebbe utile, anzi doveroso, costituire una Consulta pubblica,
composta da studiosi e operatori dotati di conoscenze teoriche e
professionali elevate, a cui affidare il compito di definire entro
l’anno un documento operativo per dare vita a una nuova
architettura istituzionale meglio capace di proteggere il risparmio
e incanalarlo verso l’attività produttiva, cominciando dalle
esportazioni. Con l’occasione si dovrebbe incorporare nella
proposta l’obiettivo di raggiungere la frontiera più avanzata della
tecnologia, tenendo conto degli equilibri geopolitici che si vanno
formando.
Nel 1998, prima ancora che le vicende descritte si
avverassero e la discontinuità tecnologica emergesse prepotentemente, Carlo Azeglio Ciampi aveva affermato: vi è da chiedersi
se la sempre più stretta integrazione tra i tre comparti della
finanza (attività di credito, d’investimenti e assicurativa), sotto il
profilo sia dei soggetti e dei prodotti, sia delle strategie d’impresa,
non renda necessario riassumere in un Testo Unico tutta la
disciplina della intermediazione creditizia, finanziaria e
assicurativa. In breve, un Testo che realizzi l’esigenza di una
regolazione unitaria delle legislazioni bancaria, finanziaria e
assicurativa, sotto il profilo dei soggetti e dei prodotti, che
necessitano, ormai, di una disciplina coordinata e integrata.
Ripropongo questa autorevole riflessione all’attenzione della
politica e del mercato, invitandoli a sostenerla tenendo conto del
quadro istituzionale europeo, al quale estendere istanze analoghe
a quelle qui avanzate, e dei tempi difficili che viviamo a livello
globale e tecnologico.

23 Incontro annuale con il mercato finanziario

