---
layout: publication
title: "Che cos’è la tanglegence"
lang: it
ref: why-tanglegence
categories: [publications, articles, focus]
tags: [tanglegence]
image: /assets/images/2020-05-04-che-cose-la-tanglegence.jpg
publication: OFCS.Report
canonical: https://ofcs.report/cyber/che-cose-la-tanglegence/
archive: http://web.archive.org/web/*/https://ofcs.report/cyber/che-cose-la-tanglegence/
---

Che cos'è la tanglegence? Il [concetto](https://medium.com/tanglegence/why-tanglegence-99da59b5924f) è ancora molto recente, benché la parola sia già circolata all'interno di circoli tecnologici italiani e non. *Tanglegence* (o *tanglegenza*) è crasi di *(en)tangled* e *convergence*: una prima definizione è la convergenza "ingarbugliata" di cloud, mobile, social, big data, IoT, blockchain, e così via, ossia di paradigmi e tecnologie il cui intrecciarsi non è né deterministico né, tanto meno, lineare, e conduce a mini-singolarità con effetti imprevisti. Una complessità, insomma, che può generare valore o caos in funzione della nostra prontezza nel manipolarla, nell'immaginare e nell'implementare una governance adeguata.

Una governance a cui sarà affidato il difficile compito di mantenere l'equilibrio tra centralizzazione (delle grandi piattaforme, ad esempio) e decentralizzazione, che non è soltanto quella della blockchain e dei sistemi di edge computing, ma anche quella dei mercati. Paradigmi e pratiche dello sviluppo software manifestano anch'essi una tendenza centripeta molto forte, se è vero che il *forking* e il *branching* ne costituisce l'elemento "sintattico" di base: tendenza che però trova un suo momento di sintesi nell'operazione duale, quella del *merging*.

Ci ritroviamo immersi in un mondo sempre più intrecciato, in un ecosistema che ha (finalmente) spodestato l'uomo dal centro per dare pari dignità ad agenti diversi: macchine, automi, reti di device, strutture autonome decentralizzate. Il codice non soltanto si sta mangiando il mondo, secondo il celebre aforisma di Marc Andreessen, ma sta forgiando il mondo a sua immagine e somiglianza. Ed è ormai inadeguata la metafora di una "pila" di strati sovrapponibili (Earth, Cloud, City, Address, Interface, User) proposta nel 2016 da Benjamin H. Brattonn nel suo *The Stack. On Software and Sovereignty*. Nella realtà che oggi si rivela gli strati si contaminano l'uno con l'altro, hanno contorni frattali, esibiscono fenomeni di feedback non lineare.

La crisi innescata dalla [pandemia globale](https://ofcs.report/wellness/salute/il-coronavirus-e-una-pandemia-globale/), del resto, non è soltanto il cigno nero che nessuno si aspettava: è una disruption senza precedenti causata da pochi Kilobyte di informazione genetica in un ecosistema informativo che stime prudenti danno nell'ordine della decina di Zettabyte (vale a dire 1019 volte più grande). L'infosfera che abitiamo si svela instabile e tutt'altro che esente dall'effetto farfalla.
