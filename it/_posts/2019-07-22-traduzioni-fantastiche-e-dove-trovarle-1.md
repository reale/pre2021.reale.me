---
layout: publication
title: "Traduzioni fantastiche e dove trovarle — 1"
lang: it
ref: traduzioni-fantastiche-e-dove-trovarle-1
categories: [publications, articles]
tags: [machine learning, nlp, artificial intelligence, literature, google]
image: /assets/images/2019-07-22-traduzioni-fantastiche-e-dove-trovarle-1.jpg
image_alt: Vladimir Nabokov
publication: "Eventual Consistency"
canonical: https://medium.com/reale/traduzioni-fantastiche-e-dove-trovarle-1-8efa64d64427
---

Il traduttore di Google aveva fatto passi da gigante, dicevano. E allora mettiamolo alla prova.

> Lolita, light of my life, fire of my loins.
>
> *Lolita, luce della mia vita, fuoco dei miei lombi.*

E fin qui, nulla da dire.

> My sin, my soul.
>
> *Il mio peccato, anima mia.*

Anche qua, a parte il punto che era misteriosamente saltato, ci siamo.

> Lo-lee-ta.
>
> *Lo-lee-ta.*

Qui, a pensar male, parrebbe che l'algoritmo non abbia idea di come funziona la sillabazione fonetica in inglese (e in italiano).

> The tip of the tongue taking a trip of three steps down the palate to tap, at three, on the teeth.
>
> *La punta della lingua fa un giro di tre gradini lungo il palato per colpire, alle tre, sui denti.*

Qui parte del senso si conserva, tranne la traduzione di "at three" con "alle tre", che è un errore bello e buono; ma per evitarlo l'algoritmo avrebbe dovuto considerare la frase nel suo insieme anziché l'inciso a sé stante. Però la traduzione nel suo insieme suona poco naturale, e comunque va completamente perduta tutta la connotazione tra giocosa e sensuale della frase. Ovviamente.

> Lo. Lee. Ta.
>
> *Lo. Lee. Ta.*

Idem come sopra.

> She was Lo, plain Lo, in the morning, standing four feet ten in one sock.
>
> *Era Lo, la pianura Lo, al mattino, in piedi quattro piedi dieci in un solo calzino.*

Qui abbiamo un po' di problemi. Primo, non si capisce come mai "plain" venga interpretato come sostantivo e non come avverbio ("semplicemente Lo", "Lo e basta"). Poi, le misure andrebbero magari convertite e tradotte ("four feet ten", poco meno di un metro e mezzo) ma prima caratterizzate, appunto, come misure. Per quanto riguarda infine "in one sock", ammetto che non è facile per un algoritmo decidere come tradurre in modo naturale espressioni del genere. L'inglese, in questi casi, se la cava sempre con "in", ma noi no: mentre "in white socks" si sarebbe potuto tranquillamente tradurre "in calzini bianchi", "in one sock" è rigorosamente "con un calzino solo".

> She was Lola in slacks. She was Dolly at school.
>
> *Era Lola in pantaloni. Era Dolly a scuola.*

Questa era facile, ma però, chissà se l'algoritmo ha "capito" a questo punto che stiamo parlando della stessa persona...

> She was Dolores on the dotted line.
>
> *Era Dolores sulla linea tratteggiata.*

Qui abbiamo un'espressione idiomatica ("the dotted line" è la linea dove apporre la firma sui documenti) che l'algoritmo, con particolare perfidia, non scioglie, dando luogo ad equivoci: la "linea tratteggiata" sarà stata mica quella del codice della strada?

> But in my arms she was always Lolita.
>
> *Ma tra le mie braccia lei era sempre Lolita.*

Amen.

La difficoltà della traduzione (al di là di domini specifici della conoscenza) è che inevitabilmente coinvolge le facoltà umane nel suo insieme e richiede di padroneggiare (almeno idealmente) vaste regioni dello scibile. Per ora, l'intelligenza artificiale sa svolgere molto bene compiti specifici, dal perimetro ben definito (riconoscere oggetti, giocare a scacchi o a go, o anche interpretare radiografie); per andare oltre, cioè per affrontare con successo sfide che richiedono un approccio multidisciplinare o addirittura una "mente" simile all'umana, serviranno di certo strumenti nuovi.

![Google Translator](/assets/images/2019-07-22-traduzioni-fantastiche-e-dove-trovarle-1-1.jpg)

Probabilmente anche le reti neurali, anche quelle sofisticate come le LSTM su cui si basa l'algoritmo di Google, mostreranno la corda a un certo punto, perché una traduzione ben fatta esige la comprensione non di singole unità lessicali trattate più o meno come monadi, e nemmeno di frasi o paragrafi, ma del testo nel suo insieme. Ed esige il possesso di informazioni appartenenti a domini non determinati a priori.

Per tradurre un incipit come il nostro, ad esempio, l'algoritmo deve sapere che Lo, Dolly, Dolores e Lolita sono la stessa persona, e non è scontato che possa inferirlo dal testo. Poi, per cogliere e rendere il tono del testo "esso" dovrà avere padronanza assoluta non solo delle lingue di partenza e di arrivo, ma dei registri e dei modelli letterari di entrambe. E dovrà anche avere conoscere nozioni apparentemente lontane: per esempio, che le sillabe che compongono il nome di Lolita si pronunciano (in modo simile in inglese e in italiano, per fortuna) mettendo la punta della lingua in tre posizioni consecutive del palato, con l'ultima presso gli alveoli, e capire che è esattamente di questo che Nabokov sta parlando, pur con sottile compiacimento sensuale ("the tip of the tongue taking a trip of three steps down the palate to tap, at three, on the teeth").

E infine l'algoritmo dovrà avere una certa esperienza dei fatti della vita, altrimenti ben difficilmente potrà "capire" (qualunque senso si voglia dare a questa parola) la ragione intima del testo che sta traducendo. Si va qui, verosimilmente, ben al di là della mimesi o la mise en abyme di un pensiero computazionale. Ma sono colonne d'Ercole che siamo ben lontani dal superare.
