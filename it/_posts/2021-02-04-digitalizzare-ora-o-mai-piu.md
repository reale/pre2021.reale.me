---
layout: publication
title: "Digitalizzare, ora o mai più"
lang: it
ref: digitalizzare-ora-o-mai-piu
categories: [publications, articles, focus]
tags: [italy, politics, tech, europe, digital transformation]
image: /assets/images/2021-02-04-digitalizzare-ora-o-mai-piu.jpg
image_alt: "© FT montage; Martin Leissl"
publication: "Eventual Consistency"
canonical: https://medium.com/reale/digitalizzare-ora-o-mai-piu-bb03574b346b
---

Colgo l'assist di un'[intervista di Gabriele Carrer a Stefano Mele per *Formiche*](https://formiche.net/2021/02/digitalizzazione-occasione-da-non-perdere/) e chiedo al costituendo governo un impegno a dare la massima priorità all'innovazione e alla trasformazione digitale. Stavolta la partita non può giocarsi soltanto su MEF, Esteri, Interni e Giustizia, con una spolverata di incarichi di secondo piano distribuiti pro forma. Se è vero che mandato e autorevolezza consentono a Draghi di accantonare le storiche fisime a sinistra (digitalizzazione = perdita di posti di lavoro) e a destra (digitalizzazione = stato più forte), se non altro come contropartita per aver accettato un incarico così spinoso, allora è il momento di fare sul serio.

Per me gli scenari possibili sono solo due: o la delega all'innovazione e alla trasformazione digitale il Presidente del Consiglio la tiene per sé, esercitandola però senza titubanze e considerandola coestensiva rispetto alla crescita economica e alla ripresa, oppure la consegna a un ministro (con portafoglio) a cui spetti l'onore e l'onere di coordinare la vasta macchina delle competenze trasversali, verticali, abilitanti, etc tra dicasteri, dipartimenti della Presidenza del Consiglio, agenzie tecniche, autorità, in-house, enti strumentali, università, istituti di ricerca, poli di innovazione, centri di competenza, centri nazionali per l'intelligenza artificiale e così via.

Senza contare i dossier delicatissimi delle infrastrutture strategiche e del perimetro cibernetico.

È l'occasione per recuperare la competitività perduta, per tornare a crescere, per tornare a eccellere: giochiamo forte su innovazione e digitalizzazione, puntiamo tutto, non risparmiamoci. Non possiamo perdere.
