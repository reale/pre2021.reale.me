---
layout: publication
title: "Democrazia"
lang: it
ref: democrazia
categories: [publications, articles]
tags: [politics, society, democracy]
image: /assets/images/2018-01-17-democrazia.jpg
publication: "Coerenza eventuale"
canonical: https://medium.com/coerenza/democrazia-e7bb6f0c3d44
archive:
---

Non c’è dubbio che oggi i sistemi democratici manifestino inequivocabili segni di stanchezza; mentre le lusinghe di altre forme di ordinamento, meno gravate di vincoli, si fanno più insistenti in un mondo che esige contemporaneamente prontezza di riflessi e capacità di visione a lungo termine. E il pericolo, intrinseco nel suffragio universale, che il popolo smarrisca il senso della sua sovranità e la propria coscienza dialettica per farsi sedurre dal demagogo di turno non possiamo certo nascondercelo.

Io, però, insisto nel ritenere che non esista costituzione migliore del governo di tutti: il quale, esigendo appunto la partecipazione consapevole di ciascuno al pubblico dibattimento, è un impegno didattico oltre che politico. Si cresce tutti insieme, delegando magari ai professionisti della politica e ai tecnici la produzione normativa, ma senza sottrarsi mai, nessuno di noi, al diritto-dovere di vigilare sull’indirizzo politico e sull’adempimento del contratto sociale che ne è la base.
