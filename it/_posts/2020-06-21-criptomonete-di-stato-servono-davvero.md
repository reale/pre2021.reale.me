---
layout: publication
title: "\"Criptomonete\" di Stato: servono davvero?"
lang: it
ref: criptomonete-di-stato-servono-davvero 
categories: [publications, articles]
tags: [cryptocurrency, bitcoin, italy, finance, economics]
image: /assets/images/2020-06-21-criptomonete-di-stato-servono-davvero.png
image_alt: "https://studio.glassnode.com/metrics?a=BTC&m=addresses.ActiveCount"
publication: "Coerenza eventuale"
canonical: https://medium.com/coerenza/criptomonete-di-stato-servono-davvero-ac9a1df53b93
archive:
---

Quello in figura è il numero di indirizzi Bitcoin attivi a livello mondiale. È chiaro che lo spazio per un mercato di monete digitali esiste. Un mercato in grado magari di superare attraverso prodotti rivolti a segmenti di clientela specifici i limiti di Bitcoin stesso: tracciabilità, rischio elevato connesso alla perdita delle chiavi crittografiche, energivorità, governance.

Paolo Savona durante l'[incontro annuale Consob con il mercato finanziario](http://www.consob.it/web/area-pubblica/dettaglio-news/-/asset_publisher/qjVSo44Lk1fI/content/avviso-15-giugno-2020/10194) ha detto:

> Se si disponesse la nascita di una criptomoneta pubblica, il sistema dei pagamenti si muoverebbe in modo indipendente dalla gestione del risparmio, che affluirebbe interamente sul mercato libero, cessando la simbiosi tra moneta e prodotti finanziari, affidandone la gestione in modo indipendente ai metodi messi a punto dai registri contabili decentrati e dalla Scienza dei dati.

Una delle difficoltà nella realizzazione di un modello di questo tipo è che in capo al soggetto pubblico ci ritroveremmo tanto le funzioni di vigilanza quanto la facoltà di competere con operatori privati (questi ultimi chiaramente in una posizione di svantaggio) o addirittura sistemi più o meno decentralizzati come le cripto classiche. Savona, come tutti i tecno-entusiasti, ha forse un filino troppa fiducia nella favola bella di una governance tendente all'optimum perché interamente matematizzata (quindi rappresentabile tramite smart contract su DLT/blockchain attraverso il classico mix di crittografia e teoria dei giochi), dimenticando che ogni modello matematico ha inevitabilmente ipotesi e limiti intrinseci. Il mercato, invece, è un fenomeno di natura che inevitabilmente tende a debordare dai limiti di qualsiasi modello gli si cucia addosso: e non tanto per i limiti interni della matematica, ma perché è incompleta la nostra conoscenza del fenomeno stesso ed è limitata la nostra capacità di matematizzarlo.

Detto questo, perché non ribaltare i termini della questione? Più che imporre una "criptomoneta pubblica" (o più in generale una central bank digital currency), lascerei sviluppare, un po' *à la* von Hayek, un mercato di valute private sotto la vigilanza pubblica (dove alla *lex digitalis* si affianca una governance in senso tradizionale, finalizzata ad evitare i fallimenti di mercato e a traguardare comunque gli obiettivi di stabilità monetaria). Nessun corso forzoso ma libera competizione ed accordi privati tra le parti.

Il mercato dei prodotti finanziari si poggerebbe così su un sottostante mercato monetario, in funzione se vogliamo di "infrastruttura". Gli incentivi all'uso dei pagamenti elettronici non possono che presupporre un libero mercato di strumenti di pagamento.
