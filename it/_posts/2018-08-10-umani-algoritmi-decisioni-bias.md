---
layout: publication
title: "Umani, algoritmi, decisioni, bias"
lang: it
ref: humans-algorithms-decisions-bias
categories: [publications, articles]
tags: [algorithms, ai, artificial intelligence, bias, machine learning]
image: /assets/images/2018-08-10-humans-algorithms-decisions-bias.jpg
image_alt: "Orlagh Murphy/Getty Images"
publication: "Coerenza eventuale"
canonical: https://medium.com/coerenza/umani-algoritmi-decisioni-bias-dd210adcddef
archive:
---

[La tesi](https://hbr.org/2018/07/want-less-biased-decisions-use-algorithms) dell'articolista della *Harvard Business Review* è chiara: nel prendere decisioni e fare valutazioni gli algoritmi sarebbero di gran lunga più imparziali, più accurati e più efficienti di noi umani. Quindi, ne è la conseguenza appena suggerita, il loro impiego tenderebbe a lenire le discriminazioni sociali, non ad aggravarle.

Del resto i processi di decisione automatica, ricorda Alex P. Miller, appaiono oggi superiori a quelli condotti dall'uomo in una varietà di scenari che fino a ieri sembravano nostro indiscusso feudo: calcolo dei rischi associati alla concessione dei mutui, valutazione dei candidati ad un impiego, scelta dei membri di un consiglio di amministrazione, addirittura decisioni di carattere giudiziario.

Certo non è il caso di professare fede cieca nella potenza della statistica e del pensiero automatico ("algorithmic absolutism or blind faith in the power of statistics"), o di sottovalutare il crescente impatto etico dell'irruzione nelle nostre vite dell'intelligenza artificiale; ma appare sempre più probabile un futuro prossimo in cui macchine e uomini collaboreranno, in simbiosi crescente, in processi decisionali sempre più delicati e sempre più invasivi.
